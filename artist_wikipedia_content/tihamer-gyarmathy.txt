Gyarmathy Tihamér (Pécs, 1915. március 8. – Budapest, 2005. január 9.[5]) Kossuth-díjas magyar avantgárd festő. A II. világháború utáni magyar absztrakció egyik fő képviselője. Gyarmathy Ágnes díszlettervező, jelmeztervező és Rádóczy Gyarmathy Gábor festőművész apja.

1933-tól tanult a Magyar Képzőművészeti Főiskolán, ahol Vaszary János volt a mestere. 1937-től 1939-ig Olaszország, Franciaország és Németország volt tanulmányainak helyszíne. Ezen tanulmányok alatt kötött ismeretséget kortárs festőkkel, köztük Piet Mondrian, Beöthy István, Hans Arp, André Breton, Max Bill. 1938-ban első önálló kiállítását Párizsban, a másodikat Zürichben rendezte meg.

Tanulmányairól hazatérve került kapcsolatba a magyarországi avantgárd képviselőivel, Kassák Lajossal és Kállai Ernővel. 1945-ben az Európai Iskola,[6] 1946-ban az Elvont Művészek Magyarországi Csoportja és a Galéria a 4 Világtájhoz alapító tagja volt. 1947-ben kiállítása volt Párizsban, 1948-ban pedig Budapesten, azonban még ebben az évben feloszlatták a csoportot és nem kapott több kiállítási lehetőséget.

Több, mint húsz éven keresztül fizikai, majd műszaki munkásként dolgozott, hogy családja megélhetését biztosíthassa. Fellépő betegsége miatt azonban végül nyugdíjazták, ekkortól - nehéz anyagi körülmények közepette - ismét a festészetnek élhetett.

Művei az 1960-as évektől előbb külföldön, később már itthon is kiállításokra kerülhettek. 1968 februárjában az Iparterv kiállítások sorozatát bevezető avantgárd kiállítás egyik részvevője volt a Vásárhelyi Pál Kollégiumban. 1971 után többször járt Nyugat-Európában, 1973-ban körutazást tehetett Afrikában is.

1987-ben 120 művét adta át Pécs városának.[6]

Külföldi és hazai kitüntetései mellett 1991-ben a Magyar Művészeti Akadémia, 1993-ban pedig a Széchenyi Irodalmi és Művészeti Akadémia választotta tagjává.

Magán- és közgyűjtemények őrzik képeit, köztük Bélai György, Sáránszki Péter magángyűjteménye, a Deák Gyűjtemény Székesfehérvárott, a Kiscelli Múzeum Budapesten, a pécsi Janus Pannonius Múzeum, a Szombathelyi Képtár.

Az 1940-es évek elejétől  szürreális nonfiguratív képeket kezdett festeni. A színek, a fények ábrázolása mindvégig nagy szerepet játszott alkotásaiban. Stílusában a szürreális absztrakcióból egy sajátos geometrikus absztrakcióba váltott, mértani figurák által tagolt új jelek, organikus rendszerek jelentek meg képein, melyet Kállai Ernő bioromantikus stílusnak nevezett.[7] Témáit a természetből, az emberi érzésekből, a társadalmak történetéből, s az őt körülvevő, s az általa (is) teremtett környezeti (festő műhelybeli) kultúrából merítette.
