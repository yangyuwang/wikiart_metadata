14 marca 1957 Waliły

malarz, autor instalacji

Liceum Sztuk Plastycznych w Supraślu

Akademia Sztuk Pięknych w Warszawie

Leon Tarasewicz (ur. 14 marca 1957 w Waliłach) – polski malarz białoruskiego pochodzenia, profesor sztuk plastycznych, nauczyciel akademicki Akademii Sztuk Pięknych w Warszawie.

Urodził się w rodzinie robotniczej[1]. Absolwent Liceum Plastycznego w Supraślu, a następnie Wydziału Malarstwa Akademii Sztuk Pięknych w Warszawie w pracowni Tadeusza Dominika (dyplom otrzymał w 1984). Od 1996 prowadził gościnną pracownię malarstwa na tejże uczelni. Został wykładowcą przestrzeni malarskiej na Wydziale Sztuki Mediów i Scenografii ASP w Warszawie. W 2011 prezydent RP Bronisław Komorowski nadał mu tytuł profesora sztuk plastycznych[2].

Współpracuje z warszawską Galerią Foksal, Galerią Monopol[3][4], białostockim Arsenałem, Galerią Krynki w Krynkach[5], poznańską Galerią Ego, a także lubelską Galerią Białą[6]. W 2008 został ambasadorem Europejskiego Roku Dialogu Międzykulturowego[7].

Podkreśla swe białoruskie korzenie i promuje kulturę tej mniejszości w Polsce.

Malarstwo Leona Tarasewicza oddaje w unikalny sposób piękno i kolory przyrody, nawiązuje do złożonej historii pogranicza[8].

Najobszerniejszą bibliografię poświęconych mu publikacji (i filmografię) zawiera katalog ekspozycji w Zamku Ujazdowskim w 2003[9].

W 2021 ukazał się wywiad rzeka Małgorzaty Czyńskiej z Leonem Tarasewiczem pt. Nie opuszczam rąk[10].

Malarz jest wielbicielem ptaków. Hoduje m.in. kury ozdobne (jest także współautorem książki na ich temat), gołębie i bażanty.

W 2005, na ceremonii podczas koncertu inaugurującego sezon, w gmachu Opery i Filharmonii Podlsakiej w Białymstoku, został odznaczony przez ministra kultury Waldemara Dąbrowskiego Srebrnym Medalem „Zasłużony Kulturze Gloria Artis”[11].

W 2011 został odznaczony Krzyżem Kawalerskim Orderu Odrodzenia Polski.

Otrzymał także: Paszport „Polityki” (2000), Nagrodę im. Jana Cybisa (1998) oraz Nagrodę Fundacji Zofii i Jerzego Nowosielskich. W 2007 Tarasewicz otrzymał Wielką Nagrodę Fundacji Kultury za rok 2006 za konsekwentne rzucanie wyzwania zarówno tradycyjnemu rozumieniu malarstwa, jak i wszelkim konwencjom rozumienia sztuki. W 2014 otrzymał Perłę Honorową Polskiej Gospodarki (w kategorii kultura), przyznawaną przez redakcję Polish Market[12].

W 2022 został uhonorowany tytułem doktora honoris causa Uniwersytetu w Białymstoku[13].
