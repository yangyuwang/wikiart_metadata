Alberto Biasi (Padova, 2 giugno 1937) è un pittore italiano tra i cofondatori del Gruppo N ed esponente dell'arte programmata e cinetica italiana[1].

Nato a Padova il 2 giugno 1937, dove attualmente vive e lavora, è uno dei principali esponenti dell'arte cinetica italiana.

In particolare il suo nome è legato alla stagione di massima popolarità dell'arte ottico-cinetica, grazie alle sue creazioni artistiche costruite sulla base di precise illusioni ottiche. I suoi quadri presentano in genere superfici che cambiano aspetto a seconda dell'angolo di osservazione, dando quindi la sensazione illusoria del movimento.[2]

Nel 1959, insieme ad alcuni coetanei studenti di Architettura, fonda il Gruppo Enne-A. Nel 1960 espone insieme ad Agostino Bonalumi, Enrico Castellani, Piero Manzoni e altri artisti europei alla Galleria Azimut di Milano. Nello stesso anno, con Ennio Chiggio, Toni Costa, Edoardo Landi e Manfredo Massironi forma il Gruppo N. Nel 1961 aderisce al movimento "Nuove tendenze" e, nel 1962, espone insieme al Gruppo N alla mostra Arte programmata al Negozio Olivetti di Milano e con Bruno Munari, Enzo Mari ed il Gruppo T (Giovanni Anceschi, Davide Boriani, Gabriele Devecchi, Gianni Colombo, Grazia Varisco)[3][4].

Tra il 1959 e il 1960 realizza le Trame, oggetti reticolari e permeabili realizzati con carte forate. A questa serie accosta presto quella di Rilievi ottico-dinamici, in cui strutture lamellari sovrapposte a tavole dalle cromie contrastanti creano particolari effetti visivi. Al medesimo periodo risalgono anche le prime Torsioni, opere sviluppate su forme geometriche classiche (quadrato, cerchio, triangolo e rettangolo), realizzate con lamelle in pvc su tavola, capaci di creare effetti percettivi che variano con lo spostamento dello spettatore. Nel 1962 progetta i Light prism che verranno realizzati in dimensioni ambientali nel 1969. Conclusa l'esperienza del Gruppo N, Alberto Biasi procede con la sua indagine in qualità di solista e, sul finire degli anni Sessanta elabora i primi Politipi. Alcuni decenni più tardi, al termine degli anni Novanta realizza gli Assemblaggi.[5]

Innumerevoli sono le sue mostre tra collettive e personali, da segnalare la sua partecipazione ad esposizioni fondamentali nella storia dell'arte cinetica, quali "Nove Tendencije" a Zagabria e la grande mostra "The responsive eye" al MoMa di New York. Più recentemente si ricorda nel 1988 una grande antologica al museo degli Eremitani di Padova, nel 1995 la retrospettiva "Biasi e il Gruppo ENNE alla Biennale di Venezia, nel 2006 l'esposizione di una trentina di sue opere storiche nelle Sale dell'Hermitage di San Pietroburgo, nel 2007 l'esposizione al Museo Diocesano di Barcellona e la partecipazione nel 2008 alla Triennale Internazionale di Arte Contemporanea di Praga.[6]
