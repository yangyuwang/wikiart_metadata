«La ricerca di Paolo Scheggi attraversa diversi campi del sapere e discipline differenti, dalle arti visuali all'architettura alla moda, dalla poesia alla performance urbana e teatrale per approdare ad una riflessione concettuale e metafisica - Ilaria Bignotti [1]»

Paolo Scheggi (Firenze, 19 agosto 1940 – Roma, 26 giugno 1971) è stato un artista italiano.

Nasce a Settignano nel 1940. Deve a suo padre, direttore della Compagnia della Misericordia, l'amore per i testi sacri e quella visione spirituale che lo accompagnerà in tutta la sua breve e intensa vita di ricerca. Dopo la formazione all'Istituto statale d'arte di Firenze e all'Accademia di belle arti di Firenze, approda a Londra dove segue un corso di Visual design[2].

Rientrato a Firenze espone in alcune mostre collettive alla Galleria Numero di Fiamma Vigo dove, frequentando assiduamente eventi, incontri e dibattiti, entra in contatto con le tendenze artistiche anticonformiste e avanguardiste più significative del dopoguerra[3].

Nel 1961 alla Galleria della Vigna nuova di Sergio Santi, la sua prima mostra personale: Itinerario plastico prestabilito. 18 monotipi dal bianco e dal nero[2].

Con un gruppo di amici letterati fonda la rivista d'arte e letteratura Il malinteso. Periodico di discussione, un foglio di cultura e critica artistico-letteraria che ospiterà anche una riflessione di Jean-Paul Sartre[4].

Si trasferisce a Milano, ospite della casa-sartoria di Germana Marucelli, donna colta e raffinata[5], creatrice di moda di grande successo, sua conterranea e lontana parente [N 1]. Fernanda Pivano, che ha scritto di Scheggi in diverse occasioni[7]
, racconta di essere stata lei stessa a promuovere la collaborazione dell'artista con la Marucelli, con cui stringerà un solido e proficuo sodalizio[8]. 

Attratto da questo mondo, Scheggi dipinge tessuti per alcune collezioni [N 2] e crea gioielli e accessori coordinati, realizzando un connubio innovativo tra arte e moda[11].

Frequenta in città numerose mostre autogestite, espressione dei tanti gruppi che andavano allora nascendo: sono attivi il Gruppo Zero di Düsseldorf[N 3] (cui aderisce anche Piero Manzoni che, con Enrico Castellani e Agostino Bonalumi, è fra i fondatori del Gruppo Azimuth), il Gruppo N e il Gruppo T.

Tutte esperienze vicine al mondo del design con cui condividono la visione dell'opera d'arte come momento e prodotto finale di un progetto che deve sempre tener conto dell'interazione e della fruizione di chi a quell'opera e a quel progetto si accosta[13].

Frequenta i primi esponenti di Arte programmata e conosce Bruno Munari e Lucio Fontana; quest'ultimo riconosce in Scheggi il talento in una lettera che verrà pubblicata nel catalogo della seconda mostra personale a Bologna, Galleria Il Cancello, tenutasi nel 1962 e intitolata Paolo Scheggi Merlini. Per una situazione, con opere monocrome caratterizzate dalla sovrapposizione di tre tele diversamente forate[2][14][15].
Di lui, nel 1963, si occupano Giulio Carlo Argan e, soprattutto, Lara Vinca Masini che lo presenta alla collettiva 'Monocroma' indirizzandolo verso una pittura che gli si dimostrerà congeniale[3].

Nello stesso anno, due sue opere sono accolte da Palma Bucarelli nella Collezione della Galleria nazionale d'arte moderna e contemporanea di Roma.

Nel 1964 partecipa alla mostra 44 protagonisti della visualità strutturata organizzata da Carlo Belloli per la Galleria Lorenzelli di Milano e stringe rapporti con Getulio Alviani, Umbro Apollonio, Germano Celant e Alessandro Mendini[16].

Alla Galleria del Deposito di Genova, viene allestita la sua terza personale: Sette Intersuperfici curve bianche + un Intersuperfice curva dal rosso + compositori spaziali, con testo critico dello stesso Belloli[17]. Nel contesto di quella mostra, che sembra sottolineare una ricerca volta all'integrazione fra arte e architettura, nasce il Compositore cromo-spaziale, realizzato per la Sala Sperimentale di Bruno Munari e Marcello Piccardo ed esposto alla XIII Triennale di Milano dedicata al tema del tempo libero. La stessa mostra viene ospitata, alla fine del 1964, dalla Galleria Smith a Bruxelles: prima esposizione di Scheggi all'estero[2].

Nello stesso anno conosce e sposa nel mese di ottobre, Franca Dall'Acqua (1941–2020)[18].

Nel gennaio 1965 presenta al 'Collegio regionale lombardo degli Architetti' il manifesto Ipotesi di lavoro per la progettazione totale, elaborato e firmato con Germano Celant, Alessandro Mendini, Gian Mario Oliveri, Angelo Fronzoni e Giancarlo Sangregorio,  che delinea una visione dell'arte inserita in contesti sempre più ampi.

In primavera appronta la nuova sede della sartoria Marucelli, alla cui progettazione architettonica e ambientale aveva iniziato a lavorare fin dall'anno precedente con la collaborazione di Getulio Alviani e di Carla Venosta, Viene inaugurata con la sfilata di abiti optical di cui sono spettatori, fra gli altri, Lucio Fontana[N 4] e Gillo Dorfles e di cui Getulio Alviani è l'operatore plastico [N 5].

L'adesione di Scheggi al movimento "Nove Tendencjie" assieme agli scambi e alle collaborazioni con altri gruppi internazionali – "Gruppo Zero" e "Gruppo Nul" – lo portano a partecipare nel 1965 alla mostra Nul = Zero, organizzata dalla 'Galerie Orez Den Haag' alla 'Galleria De Bezige Bij' di Amsterdam, e all'esposizione Nova Tendencija 3, tenutasi alla Galleria d'arte moderna di Zagabria, dove stringe importanti contatti con Ivan Picelj e con il mondo culturale jugoslavo[3].

Dorfles lo ascrive tra gli esponenti della Pittura Oggetto [N 6] e lo accoglie nella redazione della sezione di Disegno industriale della rivista Marcatré[N 7][22].

La sua attività si alterna, quindi, tra le prime Pitture-oggetto a elementi modulari e le Intersuperfici curve o a zone riflesse, utilizzando per tutta la sua ricerca il monocromo[23].

A maggio inaugura la sua prima esposizione a Venezia, alla Galleria del Cavallino, che intitola Intersuperfici curve (con introduzione di Umbro Apollonio), tenendo poi una personale a Palermo (galleria 'Il Chiodo') e una a Trieste ('Centro Arte Viva'), dal titolo Problemi sul cerchio-10 Intersuperfici curve bianche[24].

Lavora in qualità di “operatore plastico” per lo studio Nizzoli Associati  [N 8].

Nel 1966 è nel comitato di redazione della rivista Nuova Corrente[27].

È l'artista italiano più giovane presente alla XXXIII Biennale di Venezia nella sezione “Gruppi di opere: pitture, sculture e grafiche” (a cura di Nello Ponente), dove presenta quattro Intersuperfici curve dal bianco, dal giallo, dal rosso e dal blu[28].

Nell'estate di quell'anno, l'opera presentata alla Biennale sfocia nell'ambiente, concretizzandosi nell'Intercamera plastica[29] (pareti lignee fustellate curvilinee e rettilinee, di colore giallo squillante), presentata da Umbro Apollonio alla Galleria del Naviglio di Renato Cardazzo.

Il 1967 inizia riproponendo alla Galleria del Naviglio (fra dicembre 1966 e gennaio 1967), la Intercamera plastica; nell'estate successiva, l'opera è tinta di bianco [N 9] e proposta a Palazzo Trinci di Foligno alla mostra 'Lo spazio dell'immagine'[N 10].

In questo periodo la ricerca di Scheggi si afferma anche nei Paesi scandinavi con la partecipazione alla First Scandinavian Biennale, tenutasi al Palazzo di Charlottenborg, Copenaghen con la presentazione di Trends confronted – objectual figuration – visual art all'Istituto di Cultura a Stoccolma[3].

Negli anni precedenti era già stato presente in molte internazionali, quali:[32]:

Il 1968 è un anno di svolta, i 'gruppi' iniziano a sfaldarsi, lasciando spazio a un'arte sempre più individuale.

Tra la fine del 1967 e il febbraio 1968, con Con temp l'azione, presentata prima alle gallerie torinesi 'Il Punto', 'Sperone' e 'Stein' [N 11] (a cura di Daniela Palazzoli), e poi a Lugano, all'Arts International club edizioni Flaviana, si chiude per Scheggi un cerchio spirituale [15].

La sintesi ormai matura della ricerca di Scheggi si indirizza su due linee indipendenti: da un canto, proseguendo nelle ricerche concettuali verso una maggiore programmaticità dell'opera, Scheggi sviluppa le ricerche sugli Inter-ena-cubi, (formati da moduli di cartone colorato e fustellato e plexiglas o da moduli di metallo smaltati);  dall'altro si prepara ad approdare ad altri spazi, performati, pubblici e teatrali[15] e ad irrompere nello spazio urbano, superando qualunque ostacolo oggettivo legato alla stessa opera o all'ambiente circostante[26].

Primo esempio ne è la nascita di  Interfiore, allestita alla Galleria La Tartaruga di Roma, all'interno della manifestazione 'Teatro delle mostre', dove il visitatore diventa partecipe e attivamente coinvolto dalla performance[2].

Alla fine '68, Scheggi incontra Giuliano Scabia al Piccolo Teatro di Milano e per lui realizza gli Interventi plastico-visuali per l'opera teatrale 'Visita alla prova dell'Isola purpurea di Bulgakov+Scabia'[2][34].

Partecipa alla mostra 'Public Eye' di Amburgo e 'Prospect '68' di Düsseldorf[16].

All'ambito delle sue ricerche performative, può essere ascritto anche Il Cannocchiale ottico percorribile[N 12].

Nel 1969 gli viene assegnata la cattedra di Psicologia della forma all'Accademia di belle arti dell'Aquila.

Il dialogo costante con Achille Bonito Oliva sfocia nella mostra di inizio '69 alla 'Modern Art Agency' di Napoli dove Scheggi presenta, nella relativa pubblicazione, l'intero percorso delle sue opere: dalle prime Intersuperfici alle Strutture modulari.

Utilizza una parete di Intercamera per realizzare la scenoplastica bianca che serve da fondo per le proiezioni delle immagini e dei video nello spettacolo Materiale per sei personaggi, con la regia di Roberto Lerici al Teatro Durini di Milano (marzo del '69)[5].

Alla Galleria del Naviglio di Milano mette in scena la performance Oplà-stick, passione secondo Paolo Scheggi[N 13], un'azione teatrale da lui scritta, diretta e costruita scenograficamente in cui quattro attori, ispirati da una voce fuori campo, compiono movimenti spostando lettere bianche su un cartellone nero che fa da sfondo: una riflessione sul linguaggio politico della rivoluzione, una rilettura del teatro delle avanguardie teatrali del Novecento. La performance sarà presente il 6 maggio alla 'tendencije 4' di Zagabria[37].

Ormai l'arte di Scheggi si muove in un ambito teatrale e performativo, dove il superamento dello spazio tradizionale della scena e della galleria lo porta a occupare altre dimensioni ed estendersi nelle città. Ne sono esempio il progetto Marcia Funebre o Geometria per Campo Urbano a Como
[32] e l'azione dal titolo OPLÀ, dove 4 grandi lettere bianche sono portate fuori dallo spazio della galleria alle strade e piazze urbane, a Milano (primavera 1969) e poi a Firenze (novembre 1969) partendo da una sua mostra personale alla 'Galleria Flori'[34].

Mettendo in scena l'Autospettacolo. Atto unico del Tempo a Caorle (Venezia), Scheggi utilizza microfoni e registratori applicati direttamente sui corpi di amici artisti e critici, oltre che dei cittadini che si prestano a questa operazione, e ne ritrasmette voci e rumori nel Teatro Comunale, con intento "vagamente spionistico" e quindi dissacrante nei confronti del controllo del sistema, in piena linea con le polemiche e le contestazioni del Sessantotto [N 14].

Contemporaneamente alle sue ricerche performative, nel corso del 1969, e poi del 1970, prosegue comunque quelle concettuali, disegnando i Sette spazi recursivi autopunitivi: un'opera concettuale pensata su carta, ma non realizzata, che si iscrive nel solco dell'architettura concettuale[15].

Nel 1970 nasce Cosima Ondosa Serenissima, unica figlia di Paolo Scheggi e Franca Dall'Acqua. A lei dedica l'ambiente Ondosa e Ondosa nera [N 15], opera progettata, ma non realizzata, per la XIV Triennale milanese del '68[17]; sarà poi realizzata per la mostra 'Eurodomus 3' del 1970 a Milano, ma andrà distrutta.

In quell'anno partecipa alla collettiva 'Amore mio', organizzata da Achille Bonito Oliva al Palazzo Ricci a Montepulciano e volta a documentare proposizioni di tipo installativo e ambientale[40].

Nello stesso anno, a Roma, partecipa a 'Vitalità del negativo nell'arte italiana 1960/1970', curata da Achille Bonito Oliva[41].

Nel 1971 realizza l'opera 6profetiper6geometrie, che conclude la sua ricerca concettuale, ancora oggetto di indagine per la sua complessità.

Muore a Roma il 26 giugno del 1971[N 16].

È sepolto nel cimitero di Settignano.

A un anno dalla morte, due sue opere – Tomba della geometria e 6profetiper6geometrie – vengono esposte alla Biennale di Venezia del 1972[43].

Nel 1976 gli viene dedicata la prima mostra antologica retrospettiva a Bologna[2][44][45].

Sempre nel 1976 un nuovo omaggio gli viene tributato in 'Ambiente/Arte. Dal Futurismo alla Body Art', a cura di Germano Celant.

Nel 1983 il Comune di Firenze gli dedica una mostra alla Sala d'Arme di Palazzo Vecchio[46].

Un ulteriore omaggio gli viene tributato anche alla Biennale di Venezia nel 1986, con la presenza di altre sue opere. 

Alla morte dell'artista, la vedova Franca Scheggi Dall'Acqua ne assume la piena eredità culturale e artistica; nel 1976 cura la prima antologica alla Galleria d'arte moderna di Bologna[18].

Prosegue l'attività di promozione e tutela dell'opera del marito, coordinando mostre di carattere antologico e sostenendo importanti progetti come la ricostruzione, realizzata nel 2007, dell'Intercamera plastica (l'ambiente originale era stato disperso parzialmente nel 1966/67) e donata nel 2013 al Centro per l'arte contemporanea Luigi Pecci di Prato (struttura portante in legno e fogli di legno tinteggiati di giallo e sbozzati curvi, 540 x 435 x 320 cm)[47]. 

Contemporaneamente avvia un'intensa attività di divulgazione, rilasciando interviste e seguendo laureandi magistrali e dottorandi in tesi di laurea[18].
Fonda, con la figlia Cosima, l'Associazione 'Archivio Paolo Scheggi' pubblicando, nel 2016, il Catalogue raisonné dell'opera dell'artista, con la cura di Luca Massimo Barbero e il coordinamento di Ilaria Bignotti [48][49].

Nel 2013, sotto la supervisione di Franca, si celebrano prima l'omaggio a Paolo Scheggi all'interno di 'Postwar. Protagonisti italiani', a cura di Massimo Barbero (al Guggenheim di Venezia) e dopo "Paolo Scheggi. Interacamera plastica e altre storie", mostra dedicata all'estensione dell'opera nell'ambiente, a cura di Stefano Pezzato (al 'Centro Pecci' di Prato)[50].

Fra aprile e maggio del 2014, la 'Cortesi Gallery' di Lugano propone, come scelta sperimentale per verificare la persistenza del linguaggio di Scheggi tra gli artisti delle nuove generazioni (Lucy Skaer, Glasgow, 1975), la mostra bi-personale 'Paolo Scheggi – Lucy Skaer'[51].
Nel giugno 2015 in occasione di 'Art Basel', Tornabuoni Art (che rappresenta l'artista a livello internazionale) presenta le quattro grandi Intersuperfici che erano state esposte alla Biennale di Venezia del 1966 e, nell'ottobre successivo, nella sede parigina della stessa Galleria, viene dedicata a Paolo Scheggi una mostra che ha per tema la Parola – poesia e le sue performance[18].

Nel 2018, tra gennaio e marzo, una verifica analoga a quella di Lugano del 2014 viene riproposta presso lo 'Spazio Arte CUBO' – Centro Unipol di Bologna con una mostra a più voci dove l'ambiente Interfiore di Scheggi viene ricostruito e messo in dialogo con le installazioni di Joanie Lemercier (Pithiviers, Francia, 1982) [52].

Nel 2019, Franca segue a Londra la progettazione della mostra antologica alla 'Estorick Collection of Modern Italian Art' dal titolo Paolo Scheggi: In Depth, tenutasi dal 3 luglio al 15 settembre [53] e, contemporaneamente, si occupa della ricostruzione della mitica performance del '69 Oplà-stick, passione secondo Paolo Scheggi, che si tiene al Museo d'Arte Contemporanea (MSU) di Zagabria, performance poi riproposta a Rijeka, Capitale della Cultura 2020, dalla fine di ottobre dello stesso anno e interpretata dal collettivo teatrale BADco (a cura di Ilaria Bignotti e Jasna Jakšić, in collaborazione con l'Archivio Scheggi) [N 17].

L'archivio di Paolo Scheggi nasce per volontà delle eredi Franca e Cosima Scheggi nel gennaio 2013 con la costituzione a Milano dell'Associazione Paolo Scheggi, «volta ad autenticare, archiviare, conservare e catalogare le opere, gli scritti, i documenti, i dati, le testimonianze, le notizie e qualsiasi altro materiale di interesse, avente ad oggetto l'opera e la vita dell'artista»[55].

Nel 2016 viene completato il Catalogo ragionato, atto finale del riordino delle opere[56].

[57]

Altri progetti